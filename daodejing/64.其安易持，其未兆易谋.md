## 64.其安易持，其未兆易谋
---


###### 其安易持，其未兆易谋。

###### 其脆易泮，其微易散。

###### 为之於未有，治之於未乱。

###### 合抱之木生於毫末。

###### 九层之台起於累土。

###### 千里之行始於足下。

###### 为者败之，执者失之。

###### 是以圣人无为故无败，无执故无失。

###### 民之从事常於几成而败之。

###### 慎终如始则无败事。

###### 是以圣人欲不欲，不贵难得之货。

###### 学不学，复众人之所过，以辅万物之自然而不敢为。

######  

